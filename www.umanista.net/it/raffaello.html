<html>
<head>
<meta http-equiv="Content-Type" content="text/html; charset=Windows-1252">
<title>Umanista</title>
<style type="text/css">
<!--
body,td,th {
	font-family: Times New Roman, Times, serif;
	font-size: 12pt;
	color: #000000;
}
p {
	line-height: 140%;
}
body {
	background-color: #000000;
	margin-left: 0px;
	margin-top: 0px;
	margin-right: 0px;
	margin-bottom: 0px;
}
a:link {
	color: #000000;
	text-decoration: none;
}
a:visited {
	color: #000000;
	text-decoration: none;
}
a:hover {
	text-decoration: none;
	color: #FFFFFF;
}
a:active {
	color: #FFFFFF;
	text-decoration: none;
}
//-->
</style>
</head>
<body>
<table cellpadding="0" cellspacing="0" width="100%" height="100%" align="center" border="0">
    <tr>
        <td width="250" height="150" align="right" valign="top" style="background-image:url('../pics/arabesque.gif'); background-repeat:no-repeat; font-variant:small-caps; font-size:20pt; letter-spacing:1px;"><strong><a href="index.html"><span style="font-size:24pt;">U</span><font color="#006600">manista</font><font color="white">.</font><span style="font-size:24pt;">N</span><font color="#006600">et</font></a></strong>&nbsp;</td>
        <td height="150" bgcolor="#CCCCCC" align="center" valign="middle" style="font-variant:small-caps; font-size:20pt; letter-spacing:10px; background-image:url('../pics/raphael2.jpg'); background-repeat:no-repeat; background-attachment:fixed; background-position:100% 0%;">
        	<p><strong><span style="font-size:24pt;">R</span><font color="#006600">affaello</font></strong></p>		
		</td>
    </tr>
    <tr>
        <td bgcolor="#CCCCCC" width="250" align="right" valign="top" style="font-variant:small-caps; font-size:12pt; padding-top:20px; letter-spacing:1px;">
			<p style="text-align:center;"><strong><a href="hommes1.html"><span style="font-size:14pt;">P</span><font color="#006600">ittori e </font><span style="font-size:14pt;">S</span><font color="#006600">cultori</font></a></strong></p>
			<p style="text-align:center;"><strong><a href="hommes2.html"><span style="font-size:14pt;">P</span><font color="#006600">oeti e</font> <span style="font-size:14pt;">F</span><font color="#006600">ilosofi</font></a></strong></p>
            <p style="text-align:center;"><strong><a href="fedeli.html"><span style="font-size:14pt;">F</span><font color="#006600">edelt&agrave; d'</font><span style="font-size:14pt;">A</span><font color="#006600">more</font></a>&nbsp;&nbsp;</strong></p>
            <p style="font-size: 10pt; font-variant:normal; letter-spacing:0px;"><em>Cliccare sulle immagini per ingrandirle</em></p>
            <p>1&nbsp;<a href="../pics/raffaello/raffaello_01.jpg" target="_blank"><img src="../pics/raffaello/raffaello_01_mini.jpg" width="90" height="151" border="0"></a></p>
            <p>2&nbsp;<a href="../pics/raffaello/raffaello_02.jpg" target="_blank"><img src="../pics/raffaello/raffaello_02_mini.jpg" width="102" height="150" border="0"></a></p>
            <p>3&nbsp;<a href="../pics/raffaello/raffaello_03.jpg" target="_blank"><img src="../pics/raffaello/raffaello_03_mini.jpg" width="145" height="150" border="0"></a></p>
            <p>4&nbsp;<a href="../pics/raffaello/raffaello_04.jpg" target="_blank"><img src="../pics/raffaello/raffaello_04_mini.jpg" width="98" height="150" border="0"></a></p>
            <p>5&nbsp;<a href="../pics/raffaello/raffaello_05.jpg" target="_blank"><img src="../pics/raffaello/raffaello_05_mini.jpg" width="119" height="150" border="0"></a></p>
            <p>6&nbsp;<a href="../pics/raffaello/raffaello_06.jpg" target="_blank"><img src="../pics/raffaello/raffaello_06_mini.jpg" width="107" height="150" border="0"></a></p>
            <p>7&nbsp;<a href="../pics/raffaello/raffaello_07.jpg" target="_blank"><img src="../pics/raffaello/raffaello_07_mini.jpg" width="147" height="150" border="0"></a></p>
            <p>8&nbsp;<a href="../pics/raffaello/raffaello_08.jpg" target="_blank"><img src="../pics/raffaello/raffaello_08_mini.jpg" width="104" height="150" border="0"></a></p>
            <p>9&nbsp;<a href="../pics/raffaello/raffaello_09.jpg" target="_blank"><img src="../pics/raffaello/raffaello_09_mini.jpg" width="115" height="150" border="0"></a></p>
            <p>10&nbsp;<a href="../pics/raffaello/raffaello_10.jpg" target="_blank"><img src="../pics/raffaello/raffaello_10_mini.jpg" width="200" height="150" border="0"></a></p>
            <p>11&nbsp;<a href="../pics/raffaello/raffaello_11.jpg" target="_blank"><img src="../pics/raffaello/raffaello_11_mini.jpg" width="207" height="150" border="0"></a></p>
            <p>12&nbsp;<a href="../pics/raffaello/raffaello_12.jpg" target="_blank"><img src="../pics/raffaello/raffaello_12_mini.jpg" width="207" height="150" border="0"></a></p>
            <p>13&nbsp;<a href="../pics/raffaello/raffaello_13.jpg" target="_blank"><img src="../pics/raffaello/raffaello_13_mini.jpg" width="116" height="150" border="0"></a></p>
            <p>14&nbsp;<a href="../pics/raffaello/raffaello_14.jpg" target="_blank"><img src="../pics/raffaello/raffaello_14_mini.jpg" width="150" height="150" border="0"></a></p>
            <p>15&nbsp;<a href="../pics/raffaello/raffaello_15.jpg" target="_blank"><img src="../pics/raffaello/raffaello_15_mini.jpg" width="112" height="150" border="0"></a></p>
            <p>16&nbsp;<a href="../pics/raffaello/raffaello_16.jpg" target="_blank"><img src="../pics/raffaello/raffaello_16_mini.jpg" width="102" height="150" border="0"></a></p>
            <p>17&nbsp;<a href="../pics/raffaello/raffaello_17.jpg" target="_blank"><img src="../pics/raffaello/raffaello_17_mini.jpg" width="118" height="150" border="0"></a></p>
            <p>18&nbsp;<a href="../pics/raffaello/raffaello_18.jpg" target="_blank"><img src="../pics/raffaello/raffaello_18_mini.jpg" width="115" height="150" border="0"></a></p>
            <p>19&nbsp;<a href="../pics/raffaello/raffaello_19.jpg" target="_blank"><img src="../pics/raffaello/raffaello_19_mini.jpg" width="215" height="150" border="0"></a></p>
		</td>
        <td bgcolor="#99CC99" rowspan="2" valign="top" style="letter-spacing:1; text-align:justify; padding-top:20px; padding-right:30px; padding-bottom:20px; padding-left:30px;">
            <p style="font-variant:small-caps;">Raffaello Sanzio, o Santi, detto <strong>Raffaello</strong></p>
            <p>(Urbino 1483 - Roma 1520)</p>
            <p><img src="../pics/trait.gif" width="100%" height="2" border="0"></p>
            <p style="font-variant:small-caps;"><strong>Introduzione</strong></p>
            <p>Il percorso dell'artista in Italia centrale giustifica la divisione tradizionale della sua carriera, gloriosa per la pittura, in tre periodi di importanza crescente: il periodo marchigiano e umbro (1500-1504), il periodo fiorentino (1504-1508) e il periodo romano (dopo il 1508).</p>
            <p style="font-variant:small-caps;"><strong>Le Marche e l'Umbria</strong></p>
            <p>A Urbino, Raffaello fu iniziato all'arte dal padre, Giovanni Santi, ma apprese senz'altro molto anche dal contatto con la raffinata corte ducale. Quindi perfezion&ograve; i suoi studi a Perugia, presso il Perugino, che seppe comunicargli il senso dell'ampiezza che egli stesso aveva appreso da Piero della Francesca. Le opere prodotte da Raffaello in questo periodo - dal 1500 circa al 1504 - riflettono lo stile del Perugino, talvolta anche quello del Pinturicchio (1454-1513), non senza lasciare intuire un accento pi&ugrave; umano e un gusto della semplicit&agrave; che non contraddice la raffinatezza dell'esecuzione. La pala della chiesa di San Francesco al Monte di Perugia (1502-1503, Pinacoteca Vaticana) rende l'<i>Incoronazione della Vergine</i> (1) il soggetto di una composizione in due fasi, nella quale la variet&agrave; degli atteggiamenti e delle espressioni testimonia una ricerca personale. Dipinto nel 1504 per San Francesco di Citt&agrave; di Castello, <i>Lo Sposalizio della Vergine</i> (2) (Pinacoteca di Brera, Milano) riprende con maggiore grazia la dimostrazione della geometria spaziale che il Perugino aveva mostrato nella <i>Consegna delle chiavi</i> della cappella Sistina.</p>
            <p style="font-variant:small-caps;"><strong>Firenze</strong></p>
            <p>Dopo il trasferimento a Firenze - ove sarebbe rimasto per 4 anni - il giovane maestro provinciale scopr&igrave; nuovi orizzonti. Non poteva ignorare n&eacute; la tradizione del quattrocento, n&eacute; la presenza contemporanea di Leonardo da Vinci e di Michelangelo. Le composizioni monumentali di Fra Bartolomeo (1472-1517) contribuirono ad ampliare il campo delle sue esperienze. La sua produzione di quel periodo risente di tutte queste diverse correnti, ma l'umanit&agrave; sempre pi&ugrave; profonda che rappresenta &egrave; frutto di una visione gi&agrave; molto personale.<br>La cultura fiorentina impregna alcuni piccoli dipinti molto raffinati: <i>San Michele, San Giorgio</i> (museo del Louvre); <i>San Giorgio</i> (National Gallery, Washington); il dittico composto da <i>il Sogno del cavaliere</i> (National Gallery, Londra) e <i>le Tre grazie</i> (3) (museo Cond&eacute;, Chantilly). Ma Raffaello, a Firenze, si consacra soprattutto ad alcune variazioni sul tema della Madonna, ponendo un accento inimitabile sulla sua femminilit&agrave; e tenerezza. A volte sola con il Bambino, la Vergine &egrave; accompagnata da altri personaggi, spesso collocati in un paesaggio di tradizione umbra, luminoso e sereno. Le pi&ugrave; celebri madonne fiorentine di Raffaello sono quelle dette <i>del gran duca</i> (4) (palazzo Pitti, Firenze) e <i>della casa d'Orl&eacute;ans</i> (museo Cond&eacute;), <i>la Vergine del prato</i> (5) (Kunsthistorisches Museum, Vienna), con il gruppo piramidale ispirato alla <i>Sant'Anna</i> di Leonardo, come nella <i>Madonna del cardellino</i> (6) (galleria degli Uffizi, Firenze) o la <i>Belle Jardini&eacute;re</i> (Louvre). Il tema &egrave; anche al centro delle composizioni pi&ugrave; ambiziose, ma chiaramente articolate, che lo amplificano in "conversazione sacra": la pala "Colonna" (Metropolitan Museum, New York), la pala "Ansidei" (National Gallery, Londra), la <i>Madonna del baldacchino</i> (palazzo Pitti). <i>Il Trasporto di Cristo al sepolcro</i> (7) (galleria Borghese, Roma) &egrave; il soggetto principale della pala "Baglioni", dipinta nel 1507 per San Francesco di Perugina; vi troviamo, eccezionalmente, uno stile teso, con una ricerca plastica ispirata da Michelangelo. <i>La Gloria della Trinit&agrave;</i>, affresco dipinto a San Severo di Perugia, invece, ha un'ampiezza tranquilla che annuncia <i>il Trionfo dell'eucarestia</i>. Al periodo fiorentino appartengono infine dei bei ritratti, nei quali l'influenza di Leonardo &egrave; manifesta: <i>la Donna gravida</i> (palazzo Pitti), <i>Agnolo Doni</i> (8) e <i>Maddalena Doni</i> (palazzo Pitti), con un paesaggio sullo sfondo, come <i>la Dama del liocorno</i> (9) (galleria Borghese).</p>
            <p style="font-variant:small-caps;"><strong>Roma: le commissioni papali</strong></p>
            <p>Arrivato a Roma nel 1508, Raffaello vi avrebbe trovato il terreno favorevole per lo sviluppo completo della propria genialit&agrave;. Esaltato dalla rivelazione dell'antichit&agrave;, cos&igrave; come dall'esempio di Bramante e di Michelangelo, apparve ben presto come l'artista pi&ugrave; capace di tradurre i grandi disegni dei papi umanisti del Rinascimento in una lingua di portata universale; inizialmente fu Giulio II che sogn&ograve; di risuscitare la Roma imperiale sotto il dominio spirituale, temporale e culturale della Chiesa.<br>Nel palazzo del Vaticano, una squadra di pittori senesi ed umbri aveva appena iniziato la decorazione dell'appartamento situato al di sotto di quello di Alessandro VI Borgia. Nel 1508 Giulio II decise di farli sostituire da Raffaello, che Bramante aveva presentato alla corte pontificia. Cos&igrave;, sotto il nome delle <i>stanze</i> del Vaticano, prese forma il pi&ugrave; celebre ciclo di affreschi mai realizzato dall'artista - e, in larga misura, dalla sua bottega.<br>La stanza detta "della Segnatura" fu dipinta tra il 1509 e il 1511, quasi interamente per mano di Raffaello. Questo insieme, in cui la sua arte raggiunge il punto d'equilibrio e obbedisce a un'ispirazione particolarmente elevata, d&agrave; forma a un grande progetto dell'umanesimo: la riconciliazione tra cultura pagana e ideale cristiano. Tra alcune grottesche gi&agrave; eseguite dal Sodoma (1477-1549), i quattro medaglioni della volta contengono le figure allegoriche della <i>Teologia</i>, delle <i>Filosofia</i>, della <i>Poesia</i> e della <i>Giustizia</i>, alle quali si riferiscono i soggetti dei cassettoni adiacenti: <i>il Peccato originale, l'Astronomia, Apollo e Marsia, il Giudizio di Salomone</i>. Il tema quadripartito &egrave; sviluppato dai grandi affreschi centinati delle pareti, nei quali l'allegoria cede il passo a rappresentazioni viventi. Illustrando la Teologia, <i>il Trionfo dell'eucarestia</i> (10) (celebre sotto il nome poco preciso di "Disputa del santo sacramento") sovrappone magistralmente una zona terrestre, quella della Chiesa militante (dottori, papi e fedeli), e una zona celeste, quella della Chiesa trionfante (profeti, apostoli e santi), in uno spazio incurvato in cui tutto converge verso l'ostensorio centrale. La Filosofia &egrave; celebrata dalla <i>Scuola d'Atene</i>, nella quale le figure di filosofi e sapienti popolano la prospettiva maestosa di un tempio ispirato da Bramante. Per la Poesia, &egrave; la composizione meno chiara del Parnasso, in cui i poeti antichi e moderni accompagnano Apollo e le Muse; per la Giustizia, infine, abbiamo due scene: <i>Gregorio IX che promulga i Decretali</i> e <i>Triboniano che consegna le Pandette a Giustiniano</i>, separate da una finestra e sormontate da una rappresentazione allegorica delle Virt&ugrave;.<br>Dipinto tra il 1511 e il 1514, la stanza detta "di Eliodoro" denota un'evoluzione rispetto alla precedente. Meno ideale e pi&ugrave; storica, addirittura con allusioni alla politica papale, il tema delle pareti (i medaglioni della volta, invece, offrono quattro episodi dell'Antico Testamento) &egrave; quello dell'intervento divino a favore della Chiesa. D'altra parte, il registro dei mezzi pittorici si &egrave; ampliato: con la scena di <i>Eliodoro cacciato dal Tempio</i> (11) (in cui si nota la presenza significativa di Giulio II), &egrave; il movimento che entra in gioco; con la <i>Liberazione di San Pietro</i>, invece, abbiamo il chiaroscuro in una versione notturna; con la <i>Messa di Bolsena</i>, il realismo testimoniato dai ritratti dei dignitari della corte pontificia e il colore, trattato pi&ugrave; generosamente, senza dubbio sotto l'influenza veneziana; con l'<i>Incontro di San Leone con Attila</i> (in cui Leone X appare sotto i tatti del santo), una nuova formula di composizione, mediante masse disuguali.<br>Gi&agrave; cospicua nella stanza di Eliodoro, la parte degli aiuti di Raffaello diventa importante nella stanza detta "dell'incendio di Borgo", dipinta per Leone X tra il 1514 e il 1517, secondo un tema in cui la storia e l'attualit&agrave; hanno un ruolo ancora pi&ugrave; grande. Le quattro scene principali rappresentano le opere dei papi di nome "Leone". Ci&ograve; che giustifica la denominazione della stanza, <i>Leone IV che arresta l'incendio di Borgo con un segno della croce</i> (12), &egrave; la pi&ugrave; notevole, con la sua composizione tridimensionale, la passione archeologica che testimonia, la qualit&agrave; plastica dei suoi brani, in cui apparirebbe anche la mano di Raffaello.<br>Nella stanza detta "di Costantino", &egrave; soltanto la concezione dell'insieme che sembra spettare al maestro; l'esecuzione &egrave; interamente dovuta ai suoi allievi, come Giulio Romano, al quale &egrave; attribuito l'affresco tumultuoso e grandioso rappresentante la<i> Battaglia del ponte Milvio (o Vittoria di Costantino su Massenzio)</i>.<br>&Egrave; sicuramente nel 1514 che Leone X aveva commissionato a Raffaello un altro insieme importantissimo: i cartoni per i dieci arazzi degli <i>Atti degli apostoli</i>, destinati alla cappella Sistina. Tessuti a Bruxelles, gli arazzi originali sono esposti alla Pinacoteca vaticana. Ci sono pervenuti sette dei cartoni (Victoria and Albert Museum, Londra): queste grandi composizioni, specialmente <i>la Pesca miracolosa</i>, che sembra autografa, sono preziose per la semplicit&agrave; classica e l'efficacia di una messa in scena che fornisce il ruolo essenziale ai personaggi.<br>Dal 1518 fino alla su morte, Raffaello diriger&agrave; il cantiere delle "logge" del Vaticano. &egrave; una galleria di tredici arcate, la cui decorazione delicata e fastosa, eseguita per lo pi&ugrave; da Giovanni da Udine (1487-1564), associa delle grottesche dipinte e degli stucchi modellati, lasciando posto anche a piccole composizioni a fresco, nel numero di quattro per arcata, che illustrano in modo conciso e vivente i principali episodi dell'Antico Testamento. Questa celebre "Bibbia" &egrave; un'invenzione del maestro, e si conoscono parecchi disegni che ad essa fanno riferimento; ma l'esecuzione spetta a Giulio Romano, Polidoro da Caravaggio (1500-1546), Perin del Vaga (ca. 1501-1547), Giovanfrancesco Penni (1488 - ca. 1530), ecc..</p>
            <p style="font-variant:small-caps;"><strong>Roma: Roma: altri lavori</strong></p>
            <p>I cantieri del Vaticano non assorbirono la stessa prodigiosa energia che Raffaello ebbe nell'affrescare molti edifici romani. Quello che rappresenta <i>Isaia</i> tra due <i>putti</i>, nella chiesa di Sant'Agostino (1511), richiama molto da vicino i profeti di Michelangelo. Le commissioni del banchiere Agostino Chigi meritano un'attenzione particolare. Al piano terra della sua villa, denominata pi&ugrave; tardi "la Farnesina", Raffaello dipinse nel 1511 il <i>Trionfo di Galatea</i> (13), composizione morbida e imbevuta di un umanesimo delicato. &Egrave; ancora il sentimento plastico di Michelangelo che ispira le quattro sibille, gli angeli e i <i>putti</i> che sormontano un arco di Santa Maria della Pace (1514). A Santa Maria del Popolo, la cappella Chigi, la cui architettura &egrave; dovuta a Raffaello, sono presenti dei mosaici eseguiti in base a suoi disegni (1516). Infine, nel 1517, il maestro ricevette l'incarico di decorare a fresco la loggia di villa Chigi. Nonostante l'esecuzione, a lui spetta l'invenzione, molto originale, come testimoniato dai bei disegni. La sala imita una pergola con dei festoni di fiori e frutti; la favole di Psiche occupa il centro della volta e le sue dieci linee d'imposta.<br>Il seguito delle madonne romane continua quello del periodo fiorentino, in uno stile pi&ugrave; maturo e spesso pi&ugrave; grave. La madonna detta <i>del Duca d'Alba</i> (14) (National Gallery, Washington) &egrave; un tondo, cos&igrave; come la celebre <i>Madonna della seggiola</i> (palazzo Pitti). La <i>Madonna del diadema</i> (Louvre) &egrave; di piccolo formato, mentre la <i>Madonna di Foligno</i> presenta un'ampia composizione (Pinacoteca vaticana), la <i>Madonna del pesce</i> (museo del Prado, Madrid) e la <i>Madonna di Sistina</i> (Gem&auml;ldegalerie, Dresde); quest'ultima, che proviene da San Sisto di Piacenza, nella sua sobriet&agrave;, &egrave; la pi&ugrave; mistica. Al periodo romano appartengono anche altri dipinti di carattere religioso: la <i>Visione di Ezechiele</i> (palazzo Pitti), di effetto monumentale, nonostante il piccolo formato; la <i>Santa Cecilia</i> (pinacoteca di Bologna), con la sua natura morta di strumenti musicali; infine, la celebre <i>Trasfigurazione</i> (16) (Pinacoteca vaticana), in due registri, la cui parte inferiore rivela l'intervento degli allievi.<br>Il lavoro sfibrante di Raffaello non gli impedisce di dipingere, a Roma, alcuni ritratti la cui raffinatezza &egrave; pari alla semplicit&agrave;: <i>il Cardinale</i> (Prado, Madrid), <i>Baldassare Castiglione</i> (17) (Louvre), <i>Fedra Inghirami</i> (palazzo Pitti), la <i>Donna velata</i> (palazzo Pitti), il presunto <i>Bindo Altoviti</i> (National Gallery, Washington), <i>Leone X con due cardinali</i> (18) (Uffizi).</p>
            <p style="font-variant:small-caps;"><strong>L'universo di Raffaello</strong></p>
            <p>Ci&ograve; che l'opera del maestro rivela, innanzitutto, nel corso dei suoi tre periodi, spiegando anche pi&ugrave; facilmente l'estensione del suo successo, &egrave; la sua prodigiosa facolt&agrave; di tradurre concetti molto elevati in un linguaggio naturale e accessibile a tutti, in un modo di forme attraversate da uno spirito profondamente umano.  L'esempio delle Madonne &egrave; di per s&eacute; significativo. Possiamo porre l'accento sulla maternit&agrave; felice (<i>la Belle Jardini&egrave;re, la Vergine della seggiola</i>) oppure sulla gravit&agrave; della missione (<i>Madonna sistina</i>); ci&ograve; che abbiamo sotto gli occhi, in qualsiasi caso, &egrave; l'immagine di una femminilit&agrave; che unisce in modo sottile grazia e nobilt&agrave;. Ma i grandi cicli romani hanno permesso a Raffaello di provare la sua invenzione nel modo pi&ugrave; completo. Certamente non possiamo rendergli onore per l'interezza di un programma come quello della stanza della Segnatura, in cui l'umanesimo assume una risonanza neoplatonica. Qui il pensiero papale ha la sua parte, ma l'interpretazione di Raffaello ci fa capire tutto ci&ograve; che si &egrave; voluto lasciar capire. La vocazione dell'artista non era quella di tracciare figure allegoriche - tuttavia presenti per fissare il tema -, ma di svilupparne il significato in scene che raccontano un'avventura dello spirito umano. La composizione gioca evidentemente un ruolo primordiale. Esprime di per s&eacute; l'idea di un ordine spirituale, mediante l'equilibrio delle masse, mediante l'equilibrio finale delle forze che mette in gioco, mediante il posto che assegna a ogni cosa, ma anche mediante la morbidezza delle sue linee determinanti. Respira in modo proporzionato ad uno spazio che amplifica la prospettiva, in cui la disposizione &egrave; pi&ugrave; importante delle stesse figure. Tutto ci&ograve; &egrave; il segno di un temperamento classico, ma il genio di Raffaello &egrave; abbastanza ricco da ammettere anche tendenze apparentemente contrarie. &nbsp; La stanza di Eliodoro ne &egrave; la prova, con l'interesse che vi si manifesta per il movimento, per l'illuminazione notturna, in altri termini per l'accidentale e per la verit&agrave; individuale espressa con tanta penetrazione dagli ammirevoli ritratti dipinti a Firenze o a Roma.</p>
            <p style="font-variant:small-caps;"><strong>La mano di Raffaello</strong></p>
            <p>&Egrave; opportuno guardarsi da un errore molto diffuso, che consiste nel credere che il merito di Raffaello risieda nella concezione, e forse nella composizione, ma non tanto nell'esecuzione, riconducendola, come voleva Bernard Berenson, a quella di un geniale "illustratore". Raffaello &egrave; anche un grandissimo pittore. &Egrave; pur vero che una specie di pudore lo port&ograve; a dissimulare sempre i suoi mezzi e la sua scienza sotto un'apparenza di semplicit&agrave;, addirittura d'ingenuit&agrave;. Ed &egrave; anche vero che ebbe il ruolo di capomastro, che l'estensione del suo lavoro lo obblig&ograve; spesso ad affidare, parzialmente o interamente, l'esecuzione delle commissioni ai suoi allievi o collaboratori e, infine, che non &egrave; facile determinare il grado d'importanza esatto di queste invenzioni. Siamo portati, perci&ograve;, a giudicare come autografe un certo numero di opere di qualit&agrave; superiore. Qualit&agrave; del disegno, attestato anche dai numerosi studi preparatori del maestro, conservati nelle collezioni internazionali, e che consentono di apprezzare tutta la sensibilit&agrave; dei profili nati da un gioco di curve. Qualit&agrave; del colore, generalmente discreto e accessorio alla forma, a volte pi&ugrave; ricco, come si pu&ograve; osservare nella <i>Messa di Bolsena</i> (19). Qualit&agrave; esecutiva, leggera e vibrante nei casi migliori, ma con una virtuosit&agrave; che non si mette in mostra di buon grado.</p>
            <p style="font-variant:small-caps;"><strong>Il pittore e la sua posterit&agrave;</strong></p>
            <p>Le incisioni di Marcantonio Raimondi (1480-1534), contemporaneo di Raffaello, hanno contribuito alla popolarit&agrave; della sua opera. La diffusione dello stile &egrave; dovuta ai suoi numerosi aiutanti e discepoli, tra i quali Giulio Romano sembra essere stato il pi&ugrave; intimo. &Egrave; vero che l'utilizzo del linguaggio del loro maestro &egrave; sfociato molto spesso nel manierismo.  Il vero erede di Raffaello sar&agrave; un pittore francese del XVII <sup></sup>secolo. Il sudore.<br>Per molto tempo, spesso abusivamente, l'opera di Raffaello &egrave; stata considerata come una specie di manifesto del classicismo. Questo potrebbe essere il motivo principale della disistima che incontra dalla met&agrave; dell'ultimo secolo, e che esprimeva specialmente la rivolta dei preraffaelliti. Ancora ai nostri giorni, le qualit&agrave; di Raffaello non sono tali da poter soddisfare un gusto che &egrave; sempre alla ricerca dell'imprevisto e dell'incompiuto. Uno sguardo attento permette tuttavia di distinguere, sotto l'apparenza della semplicit&agrave;, la freschezza e l'eminenza del suo messaggio.</p>
            <p style="font-variant:small-caps;"><strong>Raffaello architetto</strong></p>
            <p>Le opere architettoniche di Raffaello meritano un posto tra quelle che hanno contribuito a definire lo spirito del Rinascimento classico. L'essenziale &egrave; a Roma. La chiesa di Sant'Eligio degli Orefeci risale a circa il 1513. Nel 1514 Raffaello fu nominato, da Bramante, direttore dei cantieri della basilica vaticana; adott&ograve; un progetto che abbandona la croce greca per la croce latina, ma che non fu eseguito in quanto tale. In compenso si ispir&ograve; al progetto del Bramante per San Pietro, costruendo, verso il 1515, la cappella Chigi a Santa Maria del Popolo. La loggia di villa Madama, risalente al 1516 circa, &egrave; apprezzabile per la sua volta con decorazioni in stucco.</p>			
        </td>
    </tr>
    <tr>
        <td width="250" height="150" align="center" valign="bottom" bgcolor="#CCCCCC" style="font-variant:small-caps; font-size:10pt;"><img src="../pics/fa.jpg" width="150" height="150" border="0"><br><font color="#669966">&copy;&nbsp;2006&nbsp;Umanista.Net</font></td>
    </tr>
</table>

</body>
</html>